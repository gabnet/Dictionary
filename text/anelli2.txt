Era per Sam la prima immagine di una battaglia
di Uomini contro Uomini, e non gli piacque. Era
contento di non poter vedere il viso del morto.
Avrebbe voluto sapere da dove veniva e come si
chiamava quell’Uomo, se era davvero di animo
malvagio, o se non erano state piuttosto menzogne
e minacce a costringerlo ad una lunga marcia
lontano da casa; se non avrebbe invece preferito
restarsene lì in pace… Pensieri balenati alla mente
e presto cacciati. Infatti, mentre Mablung si
avvicinava al corpo caduto, udirono un altro
rumore. Alte grida ed urla, e nel mezzo lo squillo
stridulo di una tromba. Infine colpi e tonfi
assordanti, come di immensi arieti che
speronassero la terra.